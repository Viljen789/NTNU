Spørsmål 1

Hva kjennetegner et teleologisk (Aristotelisk) natursyn?

		
At prosesser i naturen beskrives som å realisere visse mål.

		
At Gud har skapt naturen og naturens lover.

		
At vitenskapen bør ha som mål å avdekke lovmessighet i naturen.

		
At all bevegelse vi observerer skyldes mekaniske krefter som virker på materie.

1 poeng   

Spørsmål 2

Se for deg at Inga resonnerer på følgende måte: «Alle hendelser er fullt ut årsaksbestemte. Det betyr for eksempel at Utøya-terroristen ikke kunne ha valgt å handle annerledes enn han gjorde, gitt sine gener, oppvekst og andre faktorer som lå utenfor terroristens kontroll. Men terroristen må likevel sies å ha handlet av fri vilje. I alle fall fram til han ble stoppet av politiet handlet han uhindret helt i tråd i med sine ønsker og sin oppfatning av situasjonen».
Hvordan er det mest nærliggende å beskrive synet til Inga?
		
Inga har et kompatibilistisk syn.

		
Inga har et libertariansk syn.

		
Inga har et kommunitaristisk syn.

		
Inga har et hardt deterministisk syn.

1 poeng   

Spørsmål 3

Det finnes ulike fysikalistiske teorier om hva bevissthet er. Den australske filosofen Frank Jackson har gitt et argument mot fysikalisme som tar utgangspunkt i et tankeeksperiment om nevroforskeren Mary, som opplever verden gjennom en svart-hvitt-skjerm.

Hva vil være en rimelig framstilling av Jacksons innvending mot fysikalismen?

		
Våre bevisste opplevelser er typisk behagelige eller ubehagelige, lystbetonte eller ulystbetonte, osv., men det gir liten mening å omtale en hjernetilstand som behagelig eller ubehagelig, lystbetont eller ulystbetont.

		
Det å være bevisst på noe, eller å oppleve noe, er ikke en rent mental tilstand, men noe som fordrer at vi tar hele kroppen i bruk, i et komplekst, aktivt samspill med omgivelsene våre; hjernetilstander utgjør altså bare én blant flere faktorer i denne helheten.

		
De følelsene eller opplevelsene som noen påføres har ofte stor etisk betydning, noe som bl.a. kommer til uttrykk i vår plikt til ikke å påføre folk unødvendig smerte; fysiske forskjeller i eller mellom folk har ikke den samme etiske eller verdimessige betydningen. 

		
Selv om man har naturvitenskapelig kunnskap om alle fysiske, kjemiske, biologiske, etc. fakta om en person som ser en bestemt fargenyanse, så trenger man ikke dermed vite hvordan denne fargenyansen ser ut for denne personen. 

1 poeng   

Spørsmål 4

I filmen Ex Machina er den kunstig intelligente roboten Ava en sentral skikkelse. Hun opptrer på en slik måte at den andre av filmens hovedpersoner får sympati med henne, og bestemmer seg for å sette henne fri fra fangenskapet hun befinner seg i. Lars har nettopp sett filmen, og resonnerer på følgende måte: «På den ene siden er Ava en maskin. Hun består ikke av biologisk materiale. På den andre siden kan Ava stille spørsmål og gi svar som om hun var et menneske. Ytre stimuli forårsaker indre tilstander hos henne, og disse tilstandene har de samme virkningene som for eksempel ønsker og oppfatninger har hos oss. Hun kan gi uttrykk for sorg, eller for glede, når slike følelser er passende. Hun kan oppføre seg flørtende, og manipulerende. Det er derfor rimelig å anta at Ava har bevissthet og er intelligent på samme måte som oss mennesker».
 
Hvilket syn på bevissthet er det mest nærliggende å si at Lars' resonnement reflekterer?
		
Det reflekterer et identitetsteoretisk syn.

		
Det reflekterer et funksjonalistisk syn.

		
Det reflekterer et dualistisk syn.

		
Det reflekterer et enaktivistisk syn.

1 poeng   

Spørsmål 5

Hanne er teknologisk determinist. Hun diskuterer kunstig intelligens med vennegjengen. Hvilket utsagn representerer best Hannes posisjon som teknologisk determinist?

		
Kunstig intelligens kommer til å ta over jobbene til svært mange i fremtiden. KI vil gjøre jobber så mye mere effektivt enn mennesker at bedrifter blir nødt til å benytte KI hvis de vil henge med i konkurransen.

		
Kunstig intelligens kan komme til å ta over jobbene til svært mange i fremtiden. Men selv om enkeltbedrifter kan ha en økonomisk interesse av å erstatte mennesker med KI kan vi som samfunn i alle fall i noen grad regulere dette og styre utviklingen dit vi vil.

		
Kunstig intelligens er bare et verktøy som all annen teknologi. Vi velger selv om vi vil bruke en tørketrommel eller fremdeles bruke et gammeldags tørkestativ, og slik er det med KI også; vil kan bruke det hvis vi vil, men må ikke.

		
Kunstig intelligens kommer aldri til å erstatte mennesker i de fleste jobber, ettersom de fleste jobber krever noen grad av kreativitet, spontanitet og evne til å samhandle med andre mennesker, noe KI aldri kan klare ettersom KI mangler bevissthet.

1 poeng   

Spørsmål 6

I debatten om hvorvidt mennesker har fri vilje, hva menes med kompatibilisme? 

		
Selv om alle prosesser i universet, inkludert mentale prosesser, skulle være fullstendig determinert, utelukker det ikke at mennesker faktisk har fri vilje.  

		
Selv om de aller fleste prosesser i universet, inkludert mentale prosesser, er fullstendig determinert, er noen av valgene vi gjør, ikke forutbestemte. 

		
Selv om mange prosesser i universet, inkludert mentale prosesser, er fullstendig determinert, viser mikrofysikken at noen hendelser også er vilkårlige.

		
Selv om alle prosesser i universet, inkludert mentale prosesser, er fullstendig determinert, er illusjonen av at vi har fri vilje viktig for vår selvforståelse og evne til å ta ansvar for våre handlinger. 

1 poeng   

Spørsmål 7

Fuglearten storjordspurv holder til på Galapagos, og kjennetegnes ved å ha større og kraftigere nebb enn beslektede arter.  

Hvilken av de følgende alternativene er det mest nærliggende å regne som en teleologisk forklaring av at en bestemt storjordspurv har et kraftig nebb?  

		
Storjordspurven har kraftig nebb for å kunne knekke nøtter og spise store frø.

		
Storjordspurven har kraftig nebb fordi tidligere generasjoner med større nebb har vært mer tilpasningsdyktige enn spurver med mindre nebb.

		
Storjordspurven har kraftig nebb fordi Gud har skapt den slik.

		
Storjordspurven har kraftig nebb fordi et slikt nebb er et typisk trekk ved arten fuglen tilhører.

1 poeng   

Spørsmål 8

Betegnelsen «det mekanistiske natursynet» brukes om natursynet som begynte å ta form blant naturvitere og filosofer i Europa på 1500-tallet. 

Hvilket av utsagnene under stemmer best overens med det mekanistiske natursynet?  

		
Enhver bevegelse kan i prinsippet beskrives og forutsies ved hjelp av matematikk.

		
Det er en vesentlig, kvalitativ forskjell mellom levende organismer, og ikke-levende gjenstander.

		
Vi må skille mellom tre typer forandring: kvalitativ forandring, kvantitativ forandring og substansiell forandring (at noe oppstår eller slutter å eksistere).

		
De fysiske lovene som gjelder for objekter på jorda, er forskjellige fra de fysiske lovene som gjelder for himmellegemer.

1 poeng   

Spørsmål 9

Les den følgende kommentaren:  

«Når et menneske har smerter, er de underliggende fysiske prosessene helt forskjellige fra når for eksempel en blekksprut har smerter. Det er også mulig å tenke seg utenomjordiske vesener som kan oppleve smerter, selv om de fysisk er enda mer forskjellige fra oss mennesker enn det blekkspruter er.» 

Betraktninger av denne typen utgjør et spesielt stort problem for en bestemt type teori om bevissthet. Hvilken?  

		
Identitetsteori

		
Funksjonalisme

		
Kroppsliggjøringsteori

		
Fenomenologisk teori

1 poeng   

Spørsmål 10

Les den følgende uttalelsen: «Kjernekraft i seg selv er verken godt eller ondt. Det er først når mennesker velger å bruke kraften i vitenskapen til skade for miljø og liv at teknologien kan bli «ond».» 

Hvilket teknologisyn er det mest nærliggende å si at uttalelsen over gir uttrykk for? 

		
Et instrumentalistisk teknologisyn.

		
Et deterministisk teknologisyn.

		
Et kompatibilistisk teknologisyn.

		
Et relasjonelt teknologisyn.

