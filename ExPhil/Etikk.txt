Spørsmål 1

Mona hevder at dødsstraff alltid er moralsk galt.

Hvordan vil en ekspressivistisk nihilist karakterisere utsagnet hennes?

		
Monas syn på dødsstraff er gyldig kun i stater der dødsstraff er forbudt, for moral og juss henger uløselig sammen.

		
Monas syn på dødsstraff er akseptabelt, kun så lenge det ikke er snakk om usedvanlig grusomme forbrytelser som gjerningspersonen ikke angrer.

		
Monas syn på dødsstraff er uttrykk for alle mennesker sin ukrenkelige verdighet.

		
Monas syn på dødsstraff er bare et uttrykk for smak og behag. 

1 poeng   

Spørsmål 2

Se på følgende argument. «Veganisme er meningsløst ettersom mennesker har spist kjøtt i tusenvis av år». Hvorfor er dette argumentet problematisk?

		
Det innebærer at det også må være moralsk tillat å spise menneskekjøtt.

		
Det er et brudd på skadeprinsippet fordi det uttrykker paternalisme.

		
Det er en appell til det naturlige, en form for slutning fra er til bør.

		
Det er åpenbart at dyr har akkurat de samme rettigheter som mennesker.

1 poeng   

Spørsmål 3

En av Kants formuleringer av det kategoriske imperativ kalles humanitetsformuleringen.

Hvilket av de følgende er det mest presise uttrykket for humanitetsformuleringen?

		
Handle slik overfor din neste at summen av velferd samtidig blir størst mulig for menneskeheten. 

		
Alle mennesker har en medfødt rett til å få dekket grunnleggende fysiske, sosiale og emosjonelle behov. 

		
Aldri behandle noen bare som et middel, men alltid samtidig som et mål.

		
Handle slik at alle mennesker skal kunne handle på samme måte som du selv.

1 poeng   

Spørsmål 4

Hvilket av de følgende alternativene uttrykker en vanlig innvending mot utilitarismen?

		
Utilitarismens fokus på maksimering av gode konsekvenser fører noen ganger til at vi krenker interessene til enkeltindivider. 

		
Utilitarismen viser alt for liten toleranse for ulike livsstiler. 

		
Utilitarismen sier bare noe om karaktertrekk, og gir i liten grad svar på hvordan vi bør handle. 

		
Utilitarismens fokus på lykke, skaper et etisk system som utelukkende vektlegger mennesker og ikke andre levende vesen.

1 poeng   

Spørsmål 5

Hva er ifølge en dydsetiker grunnlaget for moralsk bedømmelse?

		
Hvilke karaktertrekk en person har.

		
Hvilke konsekvenser en handling har.

		
Om handlingen er motivert av plikt eller ikke.

		
Om handlingen er i overenstemmelse med de gjeldende lover.

1 poeng   

Spørsmål 6

Hvilken av de følgende setningene er et eksempel på et hypotetisk imperativ?

		
Hvis du ønsker at andre skal ha tillit til deg, bør du aldri lyve.

		
Handle bare etter moralregler som er slik at du samtidig kan ville at moralregelen skal bli en allmenn lov.

		
Aldri behandle noen bare som et middel, men alltid samtidig som et mål.

		
Handle som om maksimen for din handling gjennom din vilje skulle bli en allmenn naturlov.

1 poeng   

Spørsmål 7

Fordi det mangler nyrer til livsviktige nyretransplantasjoner, er det blitt foreslått at det bør bli tillatt å selge egne nyrer. Mennesker kan fint leve med en nyre, selv om det medfører noe økt helserisiko, men en donert eller solgt nyre kan redde liv. I debatten fremføres følgende resonnement:  

"Vi må utvise klokskap i valg av tiltak, slik at vi legger til rette for utvikling av gode heller enn dårlige karaktertrekk hos folk og slik fremmer det gode liv. Det er grunn til å frykte at det foreslåtte tiltaket vil gjøre at folk utvikler en instrumentell holdning til det å hjelpe andre og slik bli grådigere personer. Et bedre alternativ til salg av organer fra friske mennesker vil være å iverksette kampanjer som opplyser om problemet med underskudd på nyrer, slik at flere registrerer seg som organdonor. Slik kan vi bidra til at folk utvikler seg til å bli hjelpsomme snarere enn grådige, og slik sikre at flere får leve så gode liv som mulig."

 

Hvilken teori er det som i størst grad ligger til grunn for argumentet? 

		
Dydsetikk 

		
Utilitarisme

		
Pliktetikk

		
Kulturrelativisme

1 poeng   

Spørsmål 8

Anna mener at vi bør gi mer penger til bistand.  

Hvilket alternativ uttrykker best en utilitaristisk begrunnelse for Annas synspunkt?  

		
Nødstilte mennesker vil ha mer utbytte av å motta noe av vår velstandsoverflod gjennom bistand enn vi vil ha av å beholde hele denne overfloden for oss selv.

		
Det er moralsk påkrevd at vi hjelper andre, men vi står selv fritt til å velge hvordan vi vil hjelpe. Det å gi penger til bistand er et av alternativene.

		
Sjenerøsitet er en betingelse for å være moralsk god. For å kunne regnes som sjenerøs må man handle på en sjenerøs måte, slik som ved å gi penger til bistand.

		
Fattigdom bryter med vår naturlige rett til frihet, fordi det setter mennesker i et avhengighetsforhold til rike. Derfor bør vi bidra til å utrydde fattigdom.

1 poeng   

Spørsmål 9

Hvilken av de følgende formuleringene er mest i samsvar med Kants universalitetsprinsipp?

		
Du bør ikke lyve, for du kan ikke konsistent ha til hensikt å lyve for å oppnå en fordel samtidig som du tillater at alle andre kan handle på samme måte. 

		
Du bør ikke lyve såfremt det ikke er nødvendig for å redde deg selv eller noen andre ut av en høyst prekær situasjon.

		
Du bør ikke lyve, for løgn undergraver tillit mellom mennesker, og tillit er viktig for at samfunnet skal fungere.

		
Du bør ikke lyve, da dette er å krenke den verdigheten som alle personer har krav på å få respektert.

1 poeng   

Spørsmål 10

Hvilken av de følgende begrunnelsene for å gi til veldedige formål er mest nærliggende for en dydsetiker?

		
Sjenerøsitet er et godt karaktertrekk, og sjenerøse mennesker gir til veldedige formål når de selv har mer enn de trenger.

		
Sammenlignet med å bruke penger på eget luksusforbruk, utgjør det et større velferdsbidrag om vi gir pengene til en organisasjon som jobber for de fattige i samfunnet.

		
Vi bør hjelpe de som er dårligere stilt enn oss selv, for det ville vi selv ønsket hvis vi var blant de dårligst stilte.

		
Vi har plikt til å hjelpe andre opp til et velferdsnivå som er tilstrekkelig for at de kan leve godt.

1 poeng   

Spørsmål 11

I en diskusjon sier en av dine venner: «Det er galt at mafiaen truer småbutikker til å betale for beskyttelse her i Norge, men det er noe annet at de gjør slikt i Sør-Italia eller New York der praksisen med å kreve beskyttelsespenger er moralsk akseptert.»  

Hva er den mest nærliggende karakteristikken av din venns standpunkt? 

		
Din venns standpunkt er kulturrelativistisk. 

		
Din venns standpunkt baserer seg på dydsetikk. 

		
Din venns standpunkt er utilitaristisk. 

		
Din venn baserer seg på en appell til det naturlige. 

1 poeng   

Spørsmål 12

Hvilket av de følgende utsagnene uttrykker tydeligst en utilitaristisk tilnærming til spørsmål om hvordan vi bør forholde oss til andre dyr? 

		
«Å tillegge lidelsen til et menneske større vekt enn like sterk lidelse hos et dyr er sammenlignbart med rasisme.»  

		
«Bare de dyrene som selv har evne til moralsk ansvar, kan ha moralsk status i form av egenverdi.» 

		
«Vi har plikt til å behandle alle skapninger med bevissthet som mål i seg selv, og det inkluderer også dyr.» 

		
«Det finnes ikke noe allment prinsipp om hva respektfull og omsorgsfull behandling av dyr består i, men det varierer fra situasjon til situasjon.» 

1 poeng   

Spørsmål 13

Et politisk parti legger fram et forslag om at alle ungdommer burde gjennomføre et pliktår med samfunnstjeneste det året de fyller 18. En av partiets representanter argumenter for forslaget på følgende måte: «Gjennom samfunnstjeneste vil unge mennesker utvikle egenskaper som medfølelse, ansvarlighet og samfunnsengasjement, som er viktige for å leve et lykkelig liv.» 

Hvilken etisk posisjon er det mest nærliggende å si at representanten gir utrykk for her?  

		
Dydsetikk

		
Utilitarisme

		
Pliktetikk

		
Kulturrelativisme

